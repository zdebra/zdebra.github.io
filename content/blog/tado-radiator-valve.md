---
title: "Tado Radiator Valve"
date: 2023-01-21T21:54:23+01:00
draft: false
---

# Recenze Tado

Loni na podzim jsme si do bytu pořídili chytré termostatové hlavice Tado. Hlavní motivací bylo zefektivnění vytápění při zvyšujících se nákladech na teplo. Náš byt je ohřívaný centrálně z teplárny. Máme tak komfort toho, že neřešíme zdroj tepla. Pouze otočíme hlavici radiátoru, kterých máme celkem pět.

![Tado Box](/img/tado/tado_product.jpeg)

## Požadavky

Nejdůležitějším požadavkem bylo mít možnost naplánovat rozvrh ohřívání a to v každé místnosti zvlášť. To by mělo zabránit zbytečnému přetápění místností, které využíváme méně a naopak je ohřát v okamžik, kdy je využíváme. Například pracovnu nemá smysl ohřívat o víkendu a v noci, či dny kdy chodím pracovat do kanceláře.

To nás přivádí k dalšímu požadavku. Naplánovaný harmonogram musíme být schopni jednoduše krátkodobě změnit. A to i na dálku. Ne pokaždé se naše životy vejdou do naplánovaného harmonogramu. Kupříkladu mě zaměstnavatel umožňuje pracovat z domu a to i nahodile nebo jeden víkend jsme doma a druhý jedeme na výlet.

## Společnost Tado

Tado je privátně vlastněná něměcká firma založena v roce 2011 se zaměřením na IoT a chytrou domácnost, která prodala již [miliony zařízení](https://techcrunch.com/2022/01/16/tado-the-german-smart-home-energy-startup-plans-to-go-public-via-a-spac-at-a-e450m-valuation). Kromě chytrých radiátorových hlavic nabízí také řešení pro domácnosti s bojlerem či termostatem.

Že se jedná o německou firmu pro mě bylo velkým plusem, jelikož Tado je zařízení neustále připojené v cloudu. Je na místě se zajímat o bezpečnost jak vaší domácí sítě tak i dat, které firma získává. Firma se sídlem v EU má v tomto pro mě mnohem silnější důvěru než čínské firmy.

## Představení chytré radiátorové hlavice Tado

Hlavice má velmi jednoduchý a čistý design. Ihned jsem si oblíbil, že se snaží napodobit klasické hlavice co se funkčnosti týče: otočením hlavice nastavujete teplotu. To je o mnoho lepší, než jiné chytré hlavice, kde teplotu štelujete tlačítky. Po otočení hlavice se na displeji zobrazí aktuálně nastavená teplota a s otáčením doleva nebo doprava ji změníte na požadovanou. V hlavici umístěný elektromotor zajistí správné otevření kohoutu s přívodem teplé vody. Hlavice je napájená dvěma AA bateriemi.

Hlavice komunikují s jednotkou Bridge přes rádiové vlny o frekvenci 868 MHz (tzv. 6LoWPAN). Bridge je pak napojený k internetu ethernetovým kabelem. Hlavici lze ovládat také skrze mobilní aplikaci.

Já jsem si pořídil Smart Radiator Thermostat V3+ základní sadu obsahující jednu hlavici a bridge. Po vyzkoušení jsem si pak dokoupil balení tří hlavic. Všechny čtyři hlavice využívají jeden bridge, dosah rádia je po celém bytě bezproblémový. Je možné ještě dokoupit externí čidlo, pokud byste chtěli měřit teplotu dále od zdroje.

![Tado Smart Valve](/img/tado/tado_valve.jpeg)

## Kvalita provedení

Výrobek působí kvalitním zpracováním. Hlavice jsou celé z plastu, až na kovový závit, kterým se připevňuje hlavice k topení. Problémem může být, že použitý plast je dost měkký. Dejte proto pozor, pokud při instalaci bude používat kleště na utáhnutí závitu, abyste nepoškodili plastové tělo. Otáčecí mechanismus hlavice má velmi příjemný zvuk, kdy slyšíte a cítíte jednotlivé kroky otáčení. Na můj vkus jde však otáčet až příliš lehce. Do příště by se mi líbilo, kdyby mechanismus kladl větší odpor. Displej je tvořen oddělenými LED diodami, které ukazují teplotu. Čísla jsou dobře viditelná.

## Instalace a párování s bridge

Součástí balení je i celá řada přechodek. V Tado tak mysleli snad na všechny možné typy závitů. Na stránce výrobce je i k dohledání seznam podporovaných výrobců. Já žádnou přechodku nepotřeboval. Instalace byla snadná: stačilo rukou povolit závit předchozí hlavice, tu sundat a stejným způsobem uchytit konstrukci, sloužící jako držák samotné hlavice Tado.

Hlavici spárujete, po vložení dvou AA baterií, za pomocí mobilní aplikace a QR kódu přiloženého u každé hlavice. Stačilo jen postupovat podle pokynů v aplikaci. Po spárování se chytrá hlavice uchytí do konstrukce otočením k radiátorovému kohoutu. Tím dojde k uzamknutí chytré hlavice do konstrukce. A máte hotovo.

![Tado Bridge](/img/tado/tado_bridge.jpeg)

## Mobilní aplikace

Následující zkušenosti vychází z iOS aplikace, výrobce poskytuje aplikaci také na Android. Aplikace je veskrze velmi povedená. Každou hlavici přidělíte do místnosti, které si můžete libovolně vytvářet. Pro každou místnost si pak můžete naplánovat harmonogram vytápění. Jednoduše zadáte, jak teplo v dané místnosti chcete mít v dané časové periodě. Harmonogram pak můžete naplánovat jinak pro dva různé režimy: Home a Away. Toto je dobré například, když víte, že budete delší dobu porušovat naplánovaný harmonogram. Třeba když jedete na dovolenou. Tento režim se přepíná centrálně pro všechny hlavice na hlavní obrazovce v aplikaci.

V detailu místnosti si můžete změnit aktuální teplotu. Můžete ji přenastavit jen na určitý čas nebo dokud se manuálně v aplikaci nevrátíte k vašemu naplánovanému harmonogramu. V neposlední řadě je tu k dispozici i hezký graf, který ukazuje historii teploty v dané místnosti, kdy Tado sepnulo ohřívání, vlhkost vzduchu, venkovní teplotu a sluneční svit.

![Tado application screens](/img/tado/tado_app.jpeg)

## Tado Auto Assist

Tado dokáže poznat, kdy jste otevřeli okno a pošle vám notifikaci, že byste měli topení vypnout. Toto lze i zautomatizovat, kdy se vám při detekci otevřeného okna topení samo vypne. Za toto si bohužel musíte zaplatit předplatné služby Auto-Assist za 649 Kč ročně. Kromě toho ještě Auto-Assist umí zapínat topení dle vaší lokace. Pro mě osobně je poskytnutí aplikaci mou aktuální lokaci na pozadí přes čáru, takže tato funkcionalita pro mě nemá význam. K tomu ještě Tado přidává reporty o ušetřených nákladech na vytápění a monitoring případných chyb.

Chápu, že se Tado snaží zvýšit své zisky zavedením předplatného. Provoz serverů něco stojí. Ale částku považuji za velmi přestřelenou a nejsem schopen si ji ospravedlnit. Navíc by nabízené automatizace měli jít vyřešit přes HomeKit. Stačilo by přidat triggery.

## Výdrž baterií

Výrobce neuvádí, jak často musíte měnit baterie. Ze zkušeností uživatelů se lze dočíst, že se jedná o 1 až 2 roky. Toto nemůžu potvrdit, jelikož tak dlouho zařízení ještě nemám. Co můžu potvrdit je zvláštní email, který mi chodí velmi často, upozorňující na nízky stav baterií. Zjistil jsem, že tento email je třeba ignorovat. Baterie je ve skutečnosti zcela v pořádku, dokud nepřijde notifikace od mobilní aplikace. Ta už reflektuje skutečný stav. Nedávno mi tento email přestal chodit, takže viním chybu v emailové integraci na straně Tado, kterou vyřešili.

Koupil jsem dobíjecí baterie, které lze bez potíží použít. Přijde mi toto řešení vhodnější než vestavěná baterie. Kdyby Tado přestalo existovat a mě odešla vestavěná baterie, tak je ze zbytku chytré hlavice nepoužitelný odpad. Takto vyměním baterii a zařízení dál funguje. Pokud jsou hlavice bez přístupu k internetu a serverům Tado, lze je pořád využívat jako klasické hlavice, kdy ohřívají na teplotu nastavenou otočným kolečkem.

## Vendor lock

Původně jsem při výběru chytré hlavice měl ještě jeden požadavek. Nechtěl jsem být uzamčený v ekosystému jednoho výrobce a být závislý na připojení k serverům výrobce. V současnosti takové řešení na trhu ale neexistuje. Každý výrobce si staví svůj uzavřený hrad, kde vás chce co nejvíc udržet. Pak, když si vás zaháčkuje, tak vám tam napálí nějaké subscription fee.

Zařízení Tado nepodporují protokol Thread, díky kterému bychom nemuseli používat proprietární jednotku bridge. Pokud máte vaši chytrou domácnost postavenou na Threadu, tak se doporučuji podívat na konkurenční Eve Thermo, či počkat. Na diskuzních forech Tado se lze dočíst, že s ním do budoucna počítají.

## Závěr

Chytré radiátorové hlavice Tado jsou skvělým pomocníkem do vaši domácnosti. Vytknout se dá jen pár maličkostí jako je volba příliš měkkého plastu jako těla hlavice, uzavřený ekosystém či cena předplatného. Pozitiva však rozhodně převládají. Mezi ty největší patří skvělá appka se spoustou funkcí, design hlavic a velká šíře konfigurace.

